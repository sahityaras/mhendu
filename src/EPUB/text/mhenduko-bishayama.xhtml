<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>म्हेन्दुको विषयमा</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>म्हेन्दुको विषयमा</b></span></div>
<p>म्हेन्द यो एउटा तामाङ लयको फूल हो । यसमा दोसाँधे नीलो मोहनी 
छ, जो गोसाईंथानतिरको कुइरे उकालामा चम्कन्छ । मंगोल तथा आर्य-
संस्कृतिको मधु सम्मेलन भएको नेपाल यहाँ एक प्यारको काल्पनिक कहानीमा
अमरत्वको सङ्केत दिलाएर वनचरी र झर्नाहरूको स्वरमा बोलेको सुनिएला भन्ने 
आशा गरिन्छ । मलाई तामाङ सेर्पाहरूको बोली र नाच, तिनको विचित्र
शब्दोच्चारणको दोसाँधे मोहनी, तिनको सरलता र सरसताको टूना गहिरोसँग
लागेको थियो । मेरो २००३ सालतिरको गोसाईंकुण्डतिरको यात्राको कवितात्मक 
फल हो । यस सानो गीतिकाव्यमा छोटा साना द्विशब्दांशीदेखिन्‌ लिएर चार 
पाँच छ सात शाब्दांशी पङ्क्तिसम्म पाइन्छन्‌ । केही छन्द त संस्कृतका 
विद्युन्माला या त्यस किसिमका अरू छन्दसँग मिल्न जान्छन्‌ । यस किसिमको 
लय-लहरीमा बगेर एक पटक तादी मादीसँग मिल्न मन लाग्नु स्वाभाविकै 
हो । भोटे लयमा एक राम्रो भावपूर्ण गीतिकाव्य खडा गरूँ भन्ने मेरो भावना 
थियो, जस्तो झ्याउरे छन्दमा त्यस प्रकारको काव्य खडा गर्ने प्रयास <b>मुनामदन</b> 
थियो । तर भावनाको उँचाइबाट कति तल आएर सन्तोष लिनुपर्दछ कि एक
पहिलो कदमसम्म त्यस दिशामा लिइयो । यहाँ पहाडी वातावरण, केही नीलो
कुइरोले ढाकेको उँचा र सरल तरल संसार झल्केला । जनवाणी र जनलयप्रति 
कवि लम्किन खोज्नु नै एक स्वस्थ प्रकृति जस्तो लाग्दछ । हामी हाम्रा महाकाव्य 
र उच्च कविताका हस्तिहाडे बुर्जामा दुनियाँबाट कति टाढा र विदेशी छौँ ।
नेपाली काव्यसाहित्यलाई जनतातिर लैजाने र जनताको मुटुको सपनाको 
अन्वेषण तथा उद्घाटनको रूप बनाउने प्रवृत्ति हुनुपर्दछ भन्ने एक अमुखरित <span/>सिद्धान्त केही मात्रामा यस गीतिकाव्यले प्रकट गर्दछ । थोरै मीठा शब्दमा
सौन्दर्यका रसिला झल्याकझुलुक, जस्तो तादीका बहुल तरङ्गमा घामको
यतिभन्दा त यहाँ केही पाइयोइन तर यो उच्च कवि र कलाकारहरूलाई
नयाँ दिशातिर लैजान खोज्ने, बिउँझाउने घचघच मात्र हो । यो गीतिकाव्य
अंग्रेजीमा बेलाड्को ढङ्ग लिन खोज्दछ र प्रेमको उच्चता, विशालता र
अमरत्व यसको आत्मा हो । यो पनि वियोगात्मक छ तर वियोगलाई नै
संयोगको रूप दिएर मृत्युको काँढाको तीखो टुप्पा मार्दछ र जीवनपछिको
अनन्त जीवन तथा शान्तिको तत्त्वको सङ्केत गर्दछ । युद्धभन्दा बलिदान
ठूलो छ– त्यो आफ्नै । आत्मसमर्पण नै सर्वोच्च मार्ग हो र जीवनको
महान्‌ विजय हो र प्रेमपथ नै सर्वोत्तम पथ हो भन्ने झल्केला । तर
सिद्धान्तले कविता बन्दैन, कविताबाट बगेर आएको वस्तु कति
प्रभावकारितासँग मुटुभित्र पस्तछ सो रसिक र पारखीको चेतबाट मात्र
थाहा पाइन्छ । मलाई यो ढङ्गरङ्गमा बडो आनन्द लाग्यो लेखिदिएँ । सिपी
फाल्यो लहरले । मोती छ कि छैन वा कति छन्‌ यो विशेषज्ञले हेर्ला । बजारमा
पुर्‍याएर मोलहरूमा झगडा गर्ने काम हामी समालोचक या व्यापारीहरूलाई
छोडिदिऊँ । यौ एक दिनको लहडी लहरको सिपीको फेंक हो ।
</p>
<div style="text-align:right;">
<p><b>लक्ष्मीप्रसाद देवकोटा</b>
</p>
</div>
<p>चैत्र ३१ गते २०१५  <br/>
कविकुञ्ज, मैतीदेवी, कान्तिपुरी 
</p>
</div>
</div>
  </body>
</html>
